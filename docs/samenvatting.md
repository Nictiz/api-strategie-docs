# Samenvatting

API's (application programming interfaces) zijn technische koppelvlakken binnen en tussen digitale informatiesystemen.
Zij zijn van strategisch belang voor het zorginformatiestelsel: voor databeschikbaarheid, voor standaardisatie van
informatie, voor samenhang tussen informatiestandaarden en voor technologie-gedreven innovatie. API's spelen een
hoofdrol op het systeemniveau van het zorginformatiestelsel. Daarom werkt Nictiz, in samenwerking met velen, aan een
API-strategie voor de zorg.

De API-strategie werkt aan meer goede API's, langs een kwaliteitsmodel met drie treden: van open (gedocumenteerde)
API's, via technisch gestandaardiseerde API's naar ook inhoudelijk gestandaardiseerde API's. Het onderscheidt daarvoor
vier verschijningsvormen: API-afspraken, API-specificaties, API-implementaties en API-deployments, met de
respectievelijke verantwoordelijkheden van partijen. Om haar doel te bereiken, raakt de strategie aan belangenbeleid,
architectuurbeleid, kwalificatiebeleid en softwaremarktbeleid. Om te beginnen doet zij dat met drie strategische
middelen: API-eisen, een API-bibliotheek en een API-technologie-agenda.

De API-eisen worden door een werkgroep van partijen uit het veld opgesteld, en beschrijven waaraan API's op de drie
treden moeten voldoen. Op de hoogste trede wordt van API-specificaties implementatie-onafhankelijkheid vereist. De
eerste aandacht is er voor API's die over HTTP werken, het protocol waarmee een groot deel van het Web werkt. De
API-bibliotheek publiceert API's die aan de eisen voldoen, op de respectievelijke treden, en moet op termijn onderdeel
worden van de Nationale Bibliotheek. De API-technologie-agenda moet het gebruik en de uitfasering van specifieke
API-technologieën begeleiden, in lijn met internationale technologische ontwikkelingen. Aan deze agenda gaat gewerkt
worden wanneer de API-strategie bij haar houder is ondergebracht.

Het document in uw handen beschrijft de algemene aspecten van de API-strategie en, in tweede hoofdstuk, de
architectuurkaders waarin zij is ondergebracht, en waarmee zij wordt uitgewerkt. In andere documenten komen onder andere
de API-eisen aan de orde, de API-bibliotheek en een eerste vulling daarvan aan de orde.

## Documentatie van de API-strategie

De API-strategie staat nu beschreven in vijf documenten:

1. dit document;
2. een document met de genoemde [API-eisen](https://nictiz.github.io/api-requirements-docs/);
3. een document waarin de API-bibliotheek en haar ontwikkeling staan beschreven;
4. een document over de eerste verzameling van kandidaat-API's voor de API-bibliotheek;
5. een document over het organiseren van ontwikkeling, beheer en uitvoering van deze API-strategie.

Aan deze reeks documenten wordt de API-technologie-agenda toegevoegd wanneer duidelijk is welke partij houder is van de
API-strategie.

## Auteurs

Dit document is opgesteld door Paul Oude Luttighuis, met bijdragen en ondersteuning van Gerda Meijboom, Sasja Beers,
Marianne Plandsoen, Remko Nienhuis, Marc Sandberg, Alexander Henket (allen in hun Nictiz-rol) en dankzij vruchtbare
gesprekken met Gieneke van Veenen en René Meijer (Ministerie van VWS).