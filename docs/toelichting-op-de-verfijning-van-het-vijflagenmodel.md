# Toelichting op de verfijning van het vijflagenmodel

Met zijn vijf niveaus roept het model in afbeelding 1 de vraag op hoe het zich verhoudt tot het bekende lagenmodel van
[Nictiz](https://nictiz.nl/wat-we-doen/zorginformatiestelsel/interoperabiliteit/). Met dat model bestaan vergaande
overeenkomsten en geen tegenstrijdigheden. Afbeelding 1 is op meer manieren een wezenlijke verfijning van het Nictiz
lagen-model.

Ten eerste wordt het niet omringd gedacht door organisatie- of systeem-grenzen. Het is niet een gelaagd model van
organisaties of systemen, maar een model dat op alle schalen van toepassing is, en gebruikt wil worden als achtergrond
waartegen *elke* specificatie in het zorginformatiestelsel zijn plek krijgt, of het nu op Europese schaal is, of op de
schaal van vele federatieve niveaus kleiner. Zo geeft het alle specificaties hun plaats en hun verband, door
verschillende graden van algemeenheid en bijzonderheid heen.

Ten tweede brengt het ook een horizontaal onderscheid aan tussen verwerking en uitwisseling. Een onderscheid dat van
wezenlijk belang is voor de API-strategie en bijvoorbeeld haar bijdrage aan informatiebeschikbaarheid.

Ten derde kent afbeelding 1 geen zorgorganisaties en zorgprocessen (althans niet als toplagen) zoals in het Nictiz
lagenmodel. Toch staan zij wel degelijk in het model, namelijk als de betekenis van de taal: op taalniveau. Afbeelding 1
gaat louter over informatie en alleen *via de betekenis van informatie* (taalniveau) over zorg. Het zorgstelsel is dus
de betekeniswereld van die informatie, maar geen specificatiedoel voor het *zorginformatiestelsel* zelf; natuurlijk wel
voor het zorgstelsel. De zogenoemde
[zorgkwaliteitsstandaarden](https://www.zorginstituutnederland.nl/over-ons/commissies/advies-en-expertgroep-kwaliteitsstandaarden-aqua)
bijvoorbeeld moeten daarom niet tegen de achtergrond van afbeelding 1 worden gespecificeerd. Andersom moeten de
informatiespecificaties, waaronder de API-specificaties, dus ook niet rechtstreeks in de zorgkwaliteitsstandaarden
worden opgenomen.

De relatie tussen zorgstelsel en zorginformatiestelsel is niet een geheel-deel-relatie, maar (saillant genoeg) zelf een
zorgrelatie: het zorginformatiestelsel *zorgt* voor informatie voor zorg. Dat betekent ook dat informatie niet zozeer
een materiaal is dat door zorgprocessen 'stroomt', maar dat informatie 'zorgt voor betekenis' in zorgprocessen[^1].
Anders is het waardeloos.

[^1]:
    Dit zorgt er onder andere voor dat informatiebouwstenen als strikt logische eenheden moeten gaan worden gezien en
    niet, zoals nog gebruikelijk, ook als concepten.

Ten slotte onderkent afbeelding 1 drie niveaus binnen wat in het Nictiz lagenmodel één laag is: de informatie-laag in
het midden. Die laag wordt in het canvas opgedeeld (van wat vooralsnog vooral als logische laag is behandeld) tot ook
een conceptueel niveau (taal) en een organisatieniveaui. Zo zijn er toch weer vijf niveaus, maar niet dezelfde als de
eerdere lagen. De onderste twee lagen komen wel overeen, zij het dat het Nictiz lagenmodel het horizontale onderscheid
tussen verwerking en uitwisseling niet kent.

En zo verschijnt er in het specificatiecanvas ook een organisatieniveau maar dat gaat specifiek over
*informatie*-organisatie. Informatie is een middel dat − hoe dienstbaar ook aan hogere zorgdoelen − onherroepelijk zijn
eigen aspectbeleid vraagt onder de hoede van CIO-achtige verantwoordelijkheden. Zolang informatie die aandacht moet
missen, zal een duurzaam effectief zorginformatiestelsel buiten bereik blijven.